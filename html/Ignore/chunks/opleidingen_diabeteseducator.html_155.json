{
    "id": 155,
    "content": "In het kader van de zorgtrajecten voor diabetespati\u00ebnten kunnen verpleegkundigen, podologen, di\u00ebtisten en kinesisten een specifiek registratienummer (RIZIV-nummer) aanvragen bij het RIZIV, waarmee zij specifieke verstrekkingen inzake educatie tot zelfzorg kunnen attesteren. Dit registratienummer dient de zorgverlener zelf aan te vragen na het voltooien van het Postgraduaat \u2018diabeteseducator\u2019. De bepalingen betreffende de wet op de uitoefening van de gezondheidsberoepen zijn van toepassing; educatoren kunnen alleen verstrekkingen verrichten waarvan de inhoud tot hun wettelijke bevoegdheden behoren. De opleiding Postgraduaat Diabeteseducator voldoet aan de erkenningsvoorwaarden tot educator van het RIZIV. Na het succesvol doorlopen van de opleiding ontvangt de zorgverlener een getuigschrift \u2018postgraduaat diabeteseducator\u2019 van 20 studiepunten. Zorgverleners met een HBO5-diploma en apothekers, ontvangen een attest van gevolgde navorming.",
    "url": "https://www.erasmushogeschool.be/nl/opleidingen/diabeteseducator"
}