{
    "id": 101,
    "content": "Wat zijn micro-credentials? De micro-credentials zijn kleine opleidingen van academisch niveau die zich richten op specifieke competenties .\u00a0Ze bestaan vaak uit \u00e9\u00e9n of enkele vakken, of delen ervan, die meestal ook worden gegeven in een universitaire bachelor- of masteropleiding.\u00a0Meestal worden de lessen gegeven gedurende enkele uren verspreid over \u00e9\u00e9n semester of \u00e9\u00e9n academiejaar. Het zijn letterlijk \u2018micro-opleidingen\u2019 . Als je slaagt voor de micro-credential, ontvang je een getuigschrift als bewijs dat je de competenties hebt verworven. Je verwerft dus ook echte offici\u00eble credits. Daarin verschillen micro-credentials van andere permanente vormingen, studiedagen of lezingen. De credits en competenties die je behaalt met een micro-credential worden erkend in je verdere loopbaan, ook internationaal en kunnen bijvoorbeeld ook leiden tot vrijstellingen bij vervolgopleidingen, ook bij andere instellingen en organisaties. Micro-credentials zijn belangrijk voor het levenslang leren . In onze snel veranderende maatschappij is het immers essentieel dat iedereen blijft werken aan het vernieuwen van de eigen competenties. Het behalen van een diploma is niet het einde van het leren, maar eerder het begin. Micro-credentials zijn blokjes die je doorheen je leven en je carri\u00e8re kan opstapelen en combineren om zo je traject zelf verder richting te geven. Er zijn meerdere voordelen verbonden aan het volgen van micro-credentials. Het zijn korte opleidingen en ze zijn specifiek, je leert enkel wat je nodig hebt om je bij te scholen of te specialiseren.\u00a0Daarnaast staat het getuigschrift garant voor je behaalde competenties en zijn de credits transfereerbaar en vaak ook in het buitenland erkend. Je kan micro-credentials ook eindeloos combineren en stapelen, in functie van jouw noden en interesses. Ze zijn een grote troef op jouw CV. Zijn de lessen te combineren met werk en priv\u00e9leven? We zetten maximaal in op blended onderwijs , een combinatie van online lessen en lessen on campus. Zo hoeven cursisten niet per se on campus te zijn als het niet nodig is, maar we geloven ook in de meerwaarde van fysieke lesmomenten. Meestal worden de lessen gegeven gedurende enkele uren verspreid over \u00e9\u00e9n semester of \u00e9\u00e9n academiejaar. Als er voor een bepaalde opleiding verplichte aanwezigheid is, zal dat op voorhand duidelijk gecommuniceerd worden. Je kan steeds de lesroosters van het huidige academiejaar bekijken.\u00a0 In het lesrooster kan je terugvinden of een vak online, on-campus of via lesopnames verloopt.\u00a0Indien je een vak niet terugvindt in het rooster, zal dit via lesopnames te volgen zijn.\u00a0Je bekijkt het lesrooster best 'per vak'. Zo kan je zelf de inschatting maken of het combineerbaar is.",
    "url": "https://www.erasmushogeschool.be/nl/opleidingen/preventieve-gezondheid-voeding-beweging-ziekte-en-infectiepreventie-en-mentaal-welzijn"
}