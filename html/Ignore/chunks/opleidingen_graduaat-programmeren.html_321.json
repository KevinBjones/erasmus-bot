{
    "id": 321,
    "content": "Info voor bedrijven We zijn steeds op zoek naar bedrijven en organisaties om mee samen te werken. De mogelijkheden zijn talrijk, hieronder enkele voorbeelden. Wil je samenwerken? Contacteer ons. Werkplekleren Onze opleiding Programmeren behoort tot het hoger beroepsonderwijs. Dat betekent dat we praktische doeners opleiden. In de lessen gaan we dan ook actief aan de slag met de theorie, aan de hand van praktische oefeningen, cases en projectwerk. Maar om onze afgestudeerden ook echt direct inzetbaar te maken, gaan we nog veel verder dan dat. Iedere graduaatsopleiding bestaat voor minstens een derde uit werkplekleren: leren op en met de werkplek. En daar hebben we natuurlijk werkplekken voor nodig. Bedrijfsbezoek of gastles Omdat het voor een programmeur essentieel is om zijn skills up-to-date te houden, organiseren we drie vakken \u201cTrends\u201d in de opleiding. In het eerste jaar tijdens\u00a0Professional Skills Development maken studenten kennis met het beroep en het beroepenveld en leren we hen de noodzaak van levenslang leren. Interesse om in het kader van de opleiding een (live of virtueel) bedrijfsbezoek te organiseren, een gastles te komen geven over een bepaalde trend of technologie of studenten te komen uitleggen wat de job van programmeur bij jullie inhoudt? Jury Tijdens de projecten voeren de studenten in groep een beperkt onderzoek naar een veelbelovende trend of technologische ontwikkeling in de IT. We zijn steeds op zoek naar werkveldvertegenwoordigers om in de \u201cjury\u201d te zetelen. De jury beoordeelt en geeft feedback bij de (tussentijdse) pitches van de studenten Praktische case aanleveren Tijdens diverse projecten krijgen de studenten een case voorgeschoteld van \u00e9\u00e9n van onze werkveldpartners. Dat kan een re\u00eble case van een klant zijn, of een proof of concept (bijv. Microservices, API, Java, .NET, Webapps\u2026) dat door onze studenten wordt uitgewerkt, onder begeleiding van de docenten. De werkveldpartner treedt daarbij op als opdrachtgever: je geeft de briefing, volgt de tussentijdse vorderingen op en beoordeelt (samen met ons) het opgeleverde product.\u00a0Hier is maatwerk noodzakelijk: samen met jullie bepalen we de omvang, de inhoud en de praktische omkadering van het project. I Stage In het tweede jaar gaat de student ten slotte ook twee keer 7 weken op stage (tussen februari - april en tussen april - juni). Beide stages hebben een dubbel doel. Enerzijds de student laten \u201cmeedraaien\u201d als programmeur in het bedrijf en dus alle (hard \u00e9n soft) skills die hij geleerd heeft in de opleiding laten oefenen in en toepassen op een echte werkcontext. Anderzijds de student een softwaretoepassing laten ontwikkelen op de werkplek De student kan ervoor kiezen om beide stages in dezelfde organisatie te lopen, op voorwaarde dat er voldoende groei mogelijk is. Heb je een interessante stageplaats in de aanbieding voor \u00e9\u00e9n van onze hands-on programmeurs? Neem contact op met onze stageco\u00f6rdinator . Career Launch Jaarlijks organiseren we voor onze tweedejaars- en derdejaarsstudenten een jobbeurs. Enerzijds richten we ons hierbij op de studenten die op zoek zijn naar een stageplaats en/of een samenwerking in het kader van hun final work. Anderzijds bieden we de laatstejaarsstudenten hulp bij het zoeken naar een job. Het doel is eenvoudig: werkgevers in contact brengen met jong talent.",
    "url": "https://www.erasmushogeschool.be/nl/opleidingen/graduaat-programmeren"
}