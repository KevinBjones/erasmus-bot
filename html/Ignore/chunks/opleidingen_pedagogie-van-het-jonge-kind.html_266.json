{
    "id": 266,
    "content": "Flexibel studeren Verkort traject of werktraject Ons verkort traject is een flexibele opleiding . Deze opleiding\u00a0kan je eventueel combineren met een job. Voor het behalen van een bachelordiploma moet je 180 studiepunten behalen. Om deze 180 studiepunten binnen het verkorte en flexibele programma te verwerven, kan je enkel inschrijven als je recht hebt op studieduurvermindering via EVC (elders verworven competenties) of EVK (elders verworven kwalificaties). Voor wie is zo'n flexibel traject? Je hebt al minstens 3 jaar werkervaring als kinderbegeleider Aan kinderbegeleiders vragen we minimaal 3 jaar werkervaring. Bij je inschrijving stap je onmiddellijk in het modeltraject van 150 studiepunten. De overige 30 studiepunten behaal je aan de hand van zelfstandige taken en het doorlopen van een EVC-procedure. Ik heb een bachelor of master en ervaring in werken met kinderen Heb je een diploma hoger onderwijs en ervaring in het werken met kinderen, dan kan je ook toegelaten worden, maar dien je een aanvraagdossier EVC en/of EVK samen te stellen. Na de analyse van je aanvraagdossier wordt je traject samengesteld. Een traject op maat Indien je voldoet aan de toelatingsvoorwaarden voor het verkorte traject, overloopt de co\u00f6rdinator met jou het opleidingsprogramma. Je krijgt de kans al je vragen te stellen en we stippelen samen met jou een traject uit dat afgestemd is op jouw organisatorische mogelijkheden . We proberen rekening te houden met de combinatie van werken en studeren, een gezin,... Jij bepaalt de duur van de opleiding Denk rustig na over de samenstelling en het tijdspad van je traject . Op hoeveel tijd wil je de opleiding afronden? Geef jezelf ook wat krediet. Als je tijdens de opleiding merkt dat je meer tijd nodig hebt, kan je een aanvraag doen om het traject meer te spreiden .",
    "url": "https://www.erasmushogeschool.be/nl/opleidingen/pedagogie-van-het-jonge-kind"
}