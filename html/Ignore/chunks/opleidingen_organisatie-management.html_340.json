{
    "id": 340,
    "content": "Flexibel studeren Werken en studeren Je hebt een deeltijdse of voltijdse job, maar je wil je loopbaan een nieuwe wending geven? Met een mix van contact- en afstandsonderwijs (blended learning) kun je bij ons je bachelordiploma Organisatie &\u00a0Management behalen. Voor wie? Voor je de opleiding start, toetsen we in een gesprek de wederzijdse verwachtingen. Door de hoge studielast en de combinatie van werken en studeren, willen we je motivatie nagaan en bespreken we de mogelijkheden om deze opleiding met succes te volbrengen. We richten ons voornamelijk op twee profielen: Administratief medewerkers met minstens 3 jaar ervaring Personen met een CVO-getuigschrift op zak Studietraject op maat In het werktraject bepaal jij waar en wanneer je studeert. Behalve een minimum aantal contactmomenten (10 vrijdagen per jaar), bieden we de leerstof aan op ons digitaal leerplatform. De examens leg je af op de campus. Wil dat zeggen dat je er alleen voor staat? Neen! Uiteraard bieden we ook online de nodige ondersteuning en pedagogische begeleiding. Administratief medewerker met minstens 3 jaar ervaring Je studietraject bevat evenveel studiepunten (180) en duurt even lang (3 jaar) als het reguliere traject in dagonderwijs. Maar dankzij je ervaring als administratief medewerker kan je vrijstellingen aanvragen op basis van Eerder Verworven Competenties (EVC). Hierdoor zou je een vrijstelling kunnen krijgen voor het groepswerk, de stages, de bedrijfsbezoeken en de workshops. Volgde je al bijkomende opleidingen, dan kun je ook hiervoor extra vrijstellingen aanvragen via Elders Verworven Kwalificaties (EVK).",
    "url": "https://www.erasmushogeschool.be/nl/opleidingen/organisatie-management"
}