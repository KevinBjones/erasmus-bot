{
    "id": 281,
    "content": "Je eerste jaar In het eerste jaar\u00a0vind je tijdens een\u00a0inleefstage\u00a0wat het echt betekent om les te geven in de lagere school. Het hele jaar door loop je stage in dezelfde klas met een persoonlijke mentor. We begeleiden je voortdurend en sturen bij waar nodig. Zo verwerf je de juiste competenties. Je tweede jaar In het tweede jaar\u00a0doorloop je\u00a0drie stageperiodes\u00a0van anderhalve week in een eerste leerjaar, de tweede graad en de derde graad. Je kiest zelf een stageplaats uit een lijst met stagescholen. Je derde jaar In je derde en laatste jaar\u00a0verken je de school met een ruimere blik. Je gaat\u00a0langer en vaker op stage. Je geeft niet alleen les, je onderzoekt de buurt van de school, doet aan co-teaching, loopt mee met het zorgteam,... Ook de externe partners van de school leer je van naderbij kennen. We focussen ook op 'zorg op maat van iedereen'. Zo kan je ook stage volgen in het\u00a0buitengewoon onderwijs, het alternatief onderwijs of de socioculturele sector. Naar het buitenland Daarnaast bieden we je ook de kans om\u00a0op buitenlandse stage\u00a0te gaan of stage te lopen in een zorgteam. En je kan zelfs kiezen voor een stage buiten het onderwijs. Internationale ervaring opdoen is een belangrijke pijler in onze opleiding. Zo ontdek je buiten onze landsgrenzen vernieuwende inzichten en idee\u00ebn die je kan toepassen in je eigen werkmethodes.",
    "url": "https://www.erasmushogeschool.be/nl/opleidingen/lageronderwijs"
}